---
title: Benjamin maken
---

## Wat je nodig hebt

Om Benjamin te maken heb je het volgende nodig:

- Basis naaimateriaal
- Ongeveer 0.5 meter geschikte stof ([zie Optionele stoffen](#fabric-options)). Restjes van een recent project kunnen ook dienen.
- Ongeveer even veel tussenvoering
- Optioneel: een lintje en hardware om de vlinderdas aanpasbaar te maken

## Tips en opmerkingen

### Precisie

Aangezien een vlinderdas een klein ding is, is het belangrijk om precies te naaien voor een goed resultaat. Een klein verschil tussen de onder- en bovenkant van de strik valt meteen op. Om een goed resultaat te krijgen vond ik het handig de eigenlijke stiklijnen op de tussenvoering te tekenen en die tijdens het naaien te volgen.

### Strijk wijs

Tijdens de constructie zal gevraagd worden je stof te strijken. Wees voorzichtig en gebruik niet te veel hitte op een delicate stof die daar niet tegen kan.

Het is een goed idee om een paar restjes stof te strijken voor je begint. Zo kan je zien wat de beste temperatuur is voor de stof die je gebruikt.

### Stoffen voor een vlinderdas

De vlinderdasjes die je in de winkel vindt zijn meestal gemaakt uit zijde of imitatiezijde (vaak polyester). Het is dus niet verrassend dat dit goede opties zijn. Eender welke stof waarvan je het patroon of de textuur mooi vindt kan een potentiële vlinderdas zijn. De enige echte limiet is dat de vlinderdas door een opening van slechts 2 cm gekeerd moet worden. Met sommige zwaardere stoffen kan dit een probleem vormen.

Vlinderdasjes zijn speelser dan stropdassen, dus een leuke print of een felle kleur is niet zo vreemd als bij een gewone das.

Zijde en imitatiezijde is glad en lastig om mee te werken. Dit kan je compenseren met een kleefbare tussenvoering.

### Tussenvoering

Afhankelijk van de stof die je kiest voor je vlinderdas ga je waarschijnlijk tussenvoering nodig hebben. Tussenvoering bestaat in twee hoofdvarianten: kleefbaar en om in te naaien.

De kleefbare variant heeft een lijmlaag aan één kant die geactiveerd wordt met de hitte van je strijkijzer. Dit bevestigt de tussenvoering aan de stof, en vanaf dan worden de twee als één stuk behandeld. Kleefbare tussenvoering kan een geweldige optie zijn als je stof de nodige hitte kan verdragen, en je goede kwaliteit gebruikt. Sommige tussenvoeringen zijn van mindere kwaliteit waardoor de lijm loslaat, wat zichtbaar wordt als bubbels op het oppervlak van je vlinderdas. Kwalitatieve tussenvoering en een correcte applicatie zou niet tot deze problemen mogen leiden.

Tussenvoering om in te naaien wordt op zijn plek genaaid voor de stof gebruikt wordt. Je bevestigt de tussenvoering aan de stof door de twee binnen de naadtoeslag aan elkaar te naaien. Als je een naadtoeslag van 6 mm gebruikt naai je de tussenvoering op 3 mm vast. Eender wat kan dienen als tussenvoering om in te naaien, alsook een extra laag van je stof.

Het doel van de tussenvoering is je vlinderdas de structuur te geven die je wil. Je kan kiezen voor een das met veel volume en schwung. Of een die de boel wat meer laat hangen. Dit hangt allemaal af van je persoonlijke voorkeur.

Het is goed om met de tussenvoering te experimenteren op een restje stof, vooral met de kleefbare soort. Je wil zeker zijn dat je de gewenste structuur krijgt voor je alles aan je patroondelen kleeft.

Hoewel het patroon zegt tussenvoering op alle delen te gebruiken kan je kiezen om dit maar aan één kant (of zelfs geen kant) te doen, afhankelijk van de dikte en structuur van je stof.

### Kies je draadrichting

Dit patroon heeft een draadrichting. Deze dient vooral voor de tussenvoering. Aangezien elk patroondeel verstevigd wordt met tussenvoering is de draadrichting van de stof zelf niet zo belangrijk. Je kan hier zelfs afwijken van de standaard voor een ander effect.

> Als dit allemaal heel verwarrend klinkt, stel ik voor dat je de pagina over [Draadrichting](/en/docs/sewing/fabric-grain) eens doorneemt.

### Vlinderdas aanpassen met een lintje

Dit patroon kan dienen om een vlinderdas te maken voor een specifieke halsomtrek. Het is ook mogelijk een patroon te maken met een lintje en hardware zodat de vlinderdas aanpasbaar is voor verschillende maten. Dit is handig als niet al je hemden dezelfde halsmaat hebben, of als je soms een hemd met een lossere hals wilt.

Deze lintjes kan je vinden in de betere merceriezaak of online.

### Naadtoeslag

Aangezien de vlinderdas met de goede kanten tegen elkaar genaaid wordt, moet het hele ding binnenstebuiten gekeerd worden. Het is geen slecht idee om een kleine naadwaarde van 6 mm (1/4 inch) te gebruiken om dit makkelijker te maken.

## Knippen

Benjamin is een redelijk eenvoudig patroon, maar je opties zullen bepalen wat je moet uitknippen. Hier zijn twee typische knipvoorbeelden.

**Zonder aanpaslintje**

- **Buitenstof** 
 - Knip **4 Knoop**
 - Knip **2 Kraagband** 
- **Tussenvoering** 
 - Knip **4 tussenvoering knoop**
 - Knip **2 tussenvoering kraagband** 

![Een standaard Benjamin zonder aanpaslintje](layout1.svg)

**Met aanpaslintje**

- **Buitenstof** 
 - Knip **1 Knoop 1**
 - Knip **1 Knoop 2**
 - Knip **2 Knoop 3**
- **Tussenvoering** 
 - Knip **1 tussenvoering knoop 1**
 - Knip **1 tussenvoering knoop 2**
 - Knip **2 tussenvoering knoop 3**

![Een standaard Benjamin met aanpaslintje](layout2.svg)

> De [legende](/en/docs/patterns/notation) legt alle verschillende merktekens en lijnen op je patroon uit.

## Constructie

### Stap 1: Bevestig tussenvoering

Bevestig je tussenvoering aan alle delen waar je het nodig acht.

### Zonder aanpaslintje

#### Stap 2: Naai de knoop aan de kraagband

Leg de kraagband op de knoop, met de goede kanten op elkaar. Leg de uiteindes van beide delen gelijk. Stik langs het uiteinde om de twee delen te verbinden.

![Stik de kraagband aan de knoop](step12.png)

Doe dit voor beide kraagbanden.

Strijk alle naden open.

Je hebt nu twee identieke helften van een vlinderdas.

#### Stap 3: Bevestig twee kanten

![Stik beide kanten aan elkaar](step13.png)

Leg de beide helften die je gemaakt hebt op elkaar, met de goede kanten samen. Naai rondom, maar laat een stukje van 5 cm open in het midden van de kraagband. Door deze opening gaan we de vlinderdas naar de goede kant keren.

#### Stap 4: Keren

![Geef knipjes in de naadwaarde](step14.png)

Knip de naadtoeslag bij waar nodig en geef hier en daar kleine knipjes om de curves gladder te maken.

Gebruik dan de achterkant van een grote haaknaald, of een ander lang en smal object, om de alles door de opening naar de juiste kant te keren. Begin door de twee stukken stof aan het uiteinde van de vlinderdas zachtjes uit elkaar te trekken. Duw dan het uiteinde van de strik tussen de twee stukken stof. Blijf zachtjes duwen terwijl je de rest van de das eroverheen trekt. Dit kan een beetje vervelend zijn. Neem je tijd en werk zachtjes. Te hard duwen is snel gebeurd en heeft scheuren of gesprongen naden tot gevolg.

Zodra je alles naar de juiste kant gekeerd hebt controleer je of alle hoeken en kantjes volledig naar buiten gedrukt zijn en strijk je alles grondig plat.

#### Stap 5: Sluiten

![Sluit de vlinderdas](step15.png)

Nu moeten we enkel nog de kleine opening waar we de vlinderdas door gekeerd hebben sluiten. Je kan dit met de hand doen en een blinde steek gebruiken. Je kan ook de kraagband net aan de rand doorstikken met de naaimachine. Aangezien de band normaal onder de kraag van je hemd zit zal dit niet zo opvallend zijn.

Strijk nu alles nog eens grondig en bewonder je werk.

### Met aanpaslintje

#### Stap 2: Lintje bevestigen

![Stik het lintje aan deel 1](step22.png)

De eerste stap is het lintje aan het kortste strikdeel vastnaaien. Het lintje zou 290 mm lang moeten zijn. Als die niet zo is moet je opletten dat het lintje en het korte strikdeel samen even lang zijn als het lange strikdeel.

Leg het korte strikdeel en het lintje met de goede kanten op elkaar.

Stik langs het uiteinde om de twee delen te verbinden.

#### Stap 3: Bevestig twee kanten

![Stik beide kanten aan elkaar](step23.png)

Leg beide delen van de medium strik op elkaar, met de goede kanten tegen elkaar. Leg het lange strikdeel bovenop het lintje en het korte strikdeel, ook met de goede kanten op elkaar.

Naai rondom, maar laat de korte uiteindes open. Door deze openingen zullen we de delen van de vlinderdas keren.

#### Stap 4: Keren

![Geef knipjes in de naadwaarde](step14.png)

Knip de naadtoeslag bij waar nodig en geef hier en daar kleine knipjes om de curves gladder te maken.

Gebruik dan de achterkant van een grote haaknaald, of een ander lang en smal object, om de alles door de opening naar de juiste kant te keren. Begin door de twee stukken stof aan het uiteinde van de vlinderdas zachtjes uit elkaar te trekken. Duw dan het uiteinde van de strik tussen de twee stukken stof. Blijf zachtjes duwen terwijl je de rest van de das eroverheen trekt. Dit kan een beetje vervelend zijn. Neem je tijd en werk zachtjes. Te hard duwen is snel gebeurd en heeft scheuren of gesprongen naden tot gevolg.

Zodra je alles naar de juiste kant gekeerd hebt controleer je of alle hoeken en kantjes volledig naar buiten gedrukt zijn en strijk je alles grondig plat.

Doe dit met beide delen.

#### Stap 5: Voeg hardware toe

Nu is het tijd voor de twee stukjes hardware die de vlinderdas aanpasbaar maken. Het ovaalvormige stuk wordt bevestigd aan het deel zonder aanpaslintje. En het stuk met het t-vormige aanhangsel komt aan het deel met het lintje.

Begin met het deel zonder lintje. Dit is omdat het stuk stof van het deel met lintje door het ovaalvormige stuk moet voor je de hardware bevestigt. Als je het in de andere volgorde doet krijg je het er misschien niet door.

Om de eindjes af te werken gaan we de stof in drie stappen plooien:

![Drie stappen te plooien, één stap te naaien](step25.png)

Eerst plooien we de zijkanten schuin naar binnen. Dan plooien we het uiteinde om met maar een kleine naadwaarde, ongeveer 5 mm. Dan plooien we dit nog een keer om, ongeveer 1 cm. Als laatste schuiven we het ovalen stuk onder deze laatste vouw en stikken we langs het randje.

Rijg nu het lintje door de ovaal en werk op dezelfde manier af.

Haak het t-vormige stuk in één van de aanpasgaatjes en je vlinderdas is af!

![Mooi werk!](finished.gif)